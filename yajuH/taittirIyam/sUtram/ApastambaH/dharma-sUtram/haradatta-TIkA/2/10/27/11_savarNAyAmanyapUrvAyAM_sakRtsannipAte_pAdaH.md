+++
title = "11 सवर्णायामन्यपूर्वायां सकृत्सन्निपाते पादः"

+++
## सूत्रम्
सवर्णायामन्यपूर्वायां सकृत्सन्निपाते पादः पततीत्युपदिशन्ति ॥ ११ ॥  
### टिप्पनी
अन्यः पूर्वः पतिः यस्यास्सा अन्यपूर्वा परभार्या, तस्यां सवर्णायां सकृद्गमने पादः पतति । पतितस्य द्वादशवार्षिकं प्रायश्चित्तम् । तस्य तुर्योंऽशस्त्रीणि वर्षाणि प्राकृतं ब्रह्मचर्यमस्य प्रायश्चित्तम् । एतच्च श्रोत्रियभार्यायामृतुकाले कामतः प्रथम[^५]दूषकस्य । तत्र गौतमः[^६]-'द्वे परदारे । त्रीणि श्रोत्रियस्ये'ति ॥ ११ ॥  

[^५]: दूषकस्य ब्राह्मणस्य. इति घ. च. पु  

[^६]: गौ०ध० २२, २९, ३७.  
