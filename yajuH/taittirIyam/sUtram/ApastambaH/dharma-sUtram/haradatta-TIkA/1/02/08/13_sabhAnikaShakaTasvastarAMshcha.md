+++
title = "13 सभानिकषकटस्वस्तरांश्च"

+++
## सूत्रम्
सभानिकषकटस्वस्तरांश्च ॥ १३ ॥
### टिप्पनी
उक्तोऽध्वन्यन्वारोहेदित्येव । 'सभासमाजाश्चे'त्यस्यापवादार्थं सभाग्रहणम् । निकषो नाम कृषीवलानामुपकरणं, कृष्टं क्षेत्रं येन समीक्रियते, यच्च कस्मिंश्चिदारूढे[^१] केनचिदाकृष्यते । तत्र गुरुणा आकृष्यमाणेऽपि तेनोक्तस्सन्नाराहेत् । न त्वनौचित्यभयान्नारोहेदिति । कटो वीरणनिर्मिता शय्या। तत्र गुरुणोक्तस्सन् सहाऽऽसीत । उत्सवादावेष आचारः । स्वस्तरो नाम पलालशय्या[^२] नवस्वस्तरे संविशन्ती'ति दर्शनात् । तत्रापि गुरुणोक्तस्सन् सहासनादि कुर्यात् ॥ १३ ॥  

[^१]: केनचिदाकृष्यमाणे क्षेत्रं समं भवति, इति. घ. पु.  

[^२]: आप० गृ० १९.९  
