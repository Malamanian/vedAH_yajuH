+++
title = "20 न चैनमुपधमेत्"

+++
## सूत्रम्
न चैनमुपधमेत् ॥ २० ॥  
### टिप्पनी
अप्रयत इत्येव । एनमग्निमप्रयतो नोपधमेत् । प्रयतस्य न दोषः।  
'मुखेनोपधमेदग्निं मुखाग्निरजायत ।'  
इति स्मृत्यन्तरे दर्शनात् ।  
[^२] 'नाग्निं मुखेनोपधमे'दिति मानवे दर्शनादुभयोर्विकल्पः। अपर आह- वाजसनेये श्रौतप्रकरणे 'मुखाद्ध्यग्निरजायत । तस्मान्मुखेनोपसमिन्ध्या'दिति दर्शनात् श्रौतेषु मुखेनोपसमिन्धनम् , अन्यत्र स्मार्ते
प्रतिषेध इति।  
अन्ये तु वैणवेनायसेन वा सुषिरेणोपसमिन्धनमिच्छन्ति । एवं हि मुखव्यापारस्यान्वयाच्छ्रुतिरप्यनुगृहीता भवति, आस्यबिन्दूनां पतनशङ्काभयात् प्रतिषेधस्मृतिरपीति ॥ २०॥  

[^२]: म० स्मृ० ४. ५३.
