+++
title = "02 आसीनस्त्रिराचामेद्धृदयङ्गमाभिरद्भिः"

+++
## सूत्रम्
आसीनस्त्रिराचामेद्धृदयङ्गमाभिरद्भिः ॥ २ ॥  
### टिप्पनी
अद्भिः तृतीया द्वितीयार्थे । अत्राऽनुक्तं स्मृत्यन्तरवशा[^४]दुपस्क्रियते। आसीनः शुचौ देशे, नासने, भोजनान्ते त्वासने । दक्षिणं बाहु[^५] जान्वन्तरे कृत्वा प्राङ्मुख उपविष्टः उदङ्मुखो वा हृदयङ्गमा[^६] अप करतलस्थासु यावतीषु माषो निमज्जति तावती फेनबुद्बुदरहिताः वीक्षितास्त्रिराचामेत् पिबेत् , ब्राह्मणः हृदयङ्गमाः, क्षत्रियः कण्ठगताः, वैश्यस्तालुगताः, शूद्रो जिह्वास्पृष्टास्सकृत् ॥ २॥  

[^४]: 'उपस्तूयते' इति ग. पु.  

[^५]: ऊर्वन्तरे इति. ख ग. पु.  

[^६]: आपः इति. ख. ग. पु.
