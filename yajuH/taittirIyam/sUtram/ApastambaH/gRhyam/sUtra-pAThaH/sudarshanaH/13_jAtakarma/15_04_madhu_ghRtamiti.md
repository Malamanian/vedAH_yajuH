+++
title = "१५ ०४ मधु घृतमिति"

+++
**निष्टकर्यं** शिखाबन्धनवत् सरन्ध्रेण ग्रन्थिना निष्टर्क्यं बध्नाति; "प्रजानां प्रजननाय" इति लिङ्गात् ।
**उत्तरैर्मन्त्रैः** "मेधां ते देवस्सविता" इत्यृचा, "त्वयि मेधान्" इति चतुर्भिर्यजुर्भिः ।
प्राशनं चतुर्णामन्ते सकृदेव हिरण्येन गृहीत्वा ।
"मन्त्रवत्प्राशनं चास्य हिरण्यमधुसर्पिषाम्" ।
(मनु.२-२९.) इति मनुवचनात् ।
**उत्तराभिः पञ्चभिः** "क्षेत्रियै त्वा निऋत्यै त्वा" इत्यादिभिः ।
स्नापनमपि पञ्चानामन्ते सकृदेव ।
**दधि घृतमिति** संसृष्टे पृषदाज्ये ।
तच्च यस्मिन् कांस्ये संसृज्यते तेनैव प्राशयेन्न हस्तेन ।
**व्याहृतीभिराङ्कारचतुर्थाभिः** "भूः स्वाहा" इत्यादिभिः ।
अत्राप्यन्ते सकृत्प्राशनम् ।
प्राशित**शेषमद्भिस्संसृज्य गोष्ठे** अधिकरणेऽन्यो **निनयेत् ।**
केचित्—मधृघृतसंसर्गोऽपि कांस्ये नियतः ।
प्राशनद्वयं स्नापनं च प्रतिमन्त्रमिति ॥४॥