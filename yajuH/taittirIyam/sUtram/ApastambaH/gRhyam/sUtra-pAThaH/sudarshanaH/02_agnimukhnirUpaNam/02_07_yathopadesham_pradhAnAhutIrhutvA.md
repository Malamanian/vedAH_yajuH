+++
title = "०२ ०७ यथोपदेशम् प्रधानाहुतीर्हुत्वा"

+++
यथोपदेशं येन हविरादिना विवाहादिषु प्रधानाहुतय उपदिष्टास्तेन तेन विधानेन ता हुत्वा ।
**जयाः** चित्तं च स्वाहा(तै.सं. ३-४-४.) इति त्रयोदश ।
अग्निर्भूतानामधिपतिस्समावत्वस्मिन्निति ( तै.सं .३-४-५.) सानुषङ्गा **अभ्याताना** अष्टादश। ऋताविति (तै.सं. ३-४-७.) **राष्ट्रभृतो** द्वाविंशतिः ।
तत्र ऋताषाडित्यनुद्रुत्य "तस्मै स्वाहे"त्यन्तेन प्रथमाहुतिं जुहोति ।
"ताभ्यस्स्वाहा" इत्येतावतैवोत्तराम् ।
एवमुत्तरे पञ्च पर्यायाः ।
तत्र "नाम स इदं ब्रह्मा" इत्यनुषङ्गः ।
"ताभ्यः स्वाहा" इति च ।
"भुवनस्य पते... स्वस्तिंस्वाहा" इति त्रयोदशी ।
"परमेष्ठी"त्यादयः पूर्ववच्चत्वारः पर्यायाः ।
"स नो भुवनस्य पते..... यच्छ स्वाहा" इति द्वाविंशी ।
"प्रजापते न त्वदेतानि" इति ऋक्प्राजापत्या ।
प्राजापत्ययर्चा वल्मीकवपायामवनयेत्'(तै.ब्रा. ३-७-२.) इति श्रुतेः ।
सूत्रकारेण "प्रजापते न त्वदेतानी'ति प्राजापत्ययर्चा वल्मीकवपायामवनीय" (आप. श्रौ.९-२-४.) इति व्याख्यातत्वात् ।
**व्याहृतीः विहृताः** ; "भूः स्वाहा, भुवः स्वाहा सुवः स्वाहा" इति ।
**सौविष्टकृती** "यदस्य" कर्मणः इति ऋक् ।
आत्र चास्याः स्विष्टकृद्देवताकत्वं लिङ्गादेव सुगमम् ।
देवताज्ञानस्य कर्माङ्गत्वमपि "यो ह वा अविदितार्षेयच्छन्दोदेवताब्राह्मणेन मन्त्रेण याजयति वाऽध्यापयति वा स्थाणुमृच्छति" इत्यादिश्रुतेः,
अविदित्वा ऋषिं छन्दो दैवतं योगमेव च ।
योऽध्यापयेज्जपेद्वापि पापीयान् जायते तु सः ॥
इति स्मृतेश्च सिद्धम् ।
अतो यत्रार्षेयादिज्ञानानां नैवंविधः पुनर्विधिः तत्र तानि पाक्षिकाणीति गम्यते ।
एवमेता जयादिका
अष्टपञ्चाशदाहुतीः प्रधानहोमानन्तरमुपजुहोति ।
यत्रापि सर्पबल्यादौ पार्वणातिदिष्टः स्विष्टकृत् तत्रापि प्रधानाहुत्यनन्तरमेवैताः ।
ततः स्विष्टकृत् ;  क्त्वाप्रत्यत्यात्, उपोपसर्गाच्च ॥
केचित्– स्विष्टकृतोऽनन्तरं जयादयः "अग्निः स्विष्टकृद्वितीय" (आप.गृ. ७-७.) इति स्विष्टकृत प्रधानतुल्यधर्मत्वज्ञापनादिति ।
ननु–यद्यत्रैव सर्वप्रधानहोमानन्तर साधारण्येन जयादय उपदिष्टाः किमर्थं तत्र तत्र "जयादि प्रतिपद्यते" इति वचनम् ? उच्यते– यत्रैतद्वचनं नास्ति पार्वणादौ न तत्र जयादय इत्येवमर्थम् ।
एवं तर्ह्यत्र साधारणविधानमेवानर्थकम् ।
न ; केवलं जयादिविध्यर्थत्वात् ।
अन्यथा विवाहादाव् एतेष्वन्वारम्भोऽपि स्यात् ।
किञ्च अस्मिन्नसति तत्र तत्र "जयाभ्यातानान्" इत्यादिमन्त्रसन्नाम इत्यन्तो गुरुर्ग्रन्थः पुनः पुनः पठितव्यस्स्यात् ।
तस्मादन्वारम्भादिनिवृत्त्यर्थं ग्रन्थलाघवार्थं चेदं साधारणविधानम् ।
केचित्– यत्राज्यभागान्तं पुरस्तात्तन्त्रं तत्र सर्वत्र जयाद्युत्तरतन्त्रम् ।
एतयोर्मध्ये "यथोपदेशं प्रधानाहुतीः" इत्यविशेषेण प्रधानहोमानां विधानात् ।
आग्नेयेऽपि च स्थालीपाके जयादिर्विद्यत एव, "सिद्धमुत्तरम्" (आप.गृ.७-१४.) इति पदद्वयसूत्रेण जयाद्युत्तरतन्त्रोपदेशात्
मासिश्राद्धे च "पार्वणेन" (आप. गृ. २२-१.) इत्यतिदेशात् ।
आज्यहोमेषु जयाद्यनन्तरं श्रौतवत् तूष्णीं परिधीनग्नौ प्रहृत्य तान् दर्वीसंस्रावेणाभिजुहोति ; परिधितत्संस्काराणां श्रौतवदभ्यनुज्ञानस्योक्तत्वात्, कृतकार्याणां प्रतिपत्त्यपेक्षत्वात् आचाराच्च ।
शम्याश्चेत्, अस्मिन् काले अपोह्याः ; "अथ शम्या अपोह्य" (बौ.गृ. १-४-३७.) इति बोधायनवचनात्, आचाराच्च ॥७॥