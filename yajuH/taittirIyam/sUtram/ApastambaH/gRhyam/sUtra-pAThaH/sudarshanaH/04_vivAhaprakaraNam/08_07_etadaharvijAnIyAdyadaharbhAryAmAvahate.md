+++
title = "०८ ०७ एतदहर्विजानीयाद्यदहर्भार्यामावहते "

+++
यस्मिन्नहनि गृहप्रवेशनादि स्थालीपाकान्तं कर्म करोति तद् **एतदहर्** अवधित्वेन **विजानीयात्** तत आरभ्य त्रिरात्रमुभयोरधश्शय्येत्यादि कर्तुम् ।
केचित्—यस्मिन्नक्षत्रे विवाहोऽभूत् तस्य न विस्मरेत् ।
धर्मशास्त्रे "श्वोभूते स्थालीपाकः" (आप. ध.२-१-१०.) इत्युपदिष्टकर्म प्रतिसंवत्सरं कर्तुम् ।
तस्य चेहोपदिष्टस्य तत्रोपदेशः– कथं विवाहाङ्गत्वं शम्याश्च मा भूवन्, सर्वचरणार्थता च कथं स्यादिति ।
प्रकृतत्वादेव च स्थालीपाकादारभ्य त्रिरात्रमुभयोरधश्शय्येत्यादि भविष्यतीति ।
तन्न; यथोक्तकर्मान्तरे विधेरेव निरस्तत्वात् "पार्वणेन" (आप. गृ. ७-२-३.) इत्यत्र ॥७॥