+++
title = "१२ ०६ एवं"

+++
**एवंविहिताभिस्** तूष्णीं मिश्रिताभिश्शीतोष्णाभिर् **अद्भिः** ।
"केशान् वपतु" इति मन्त्रलिङ्गविरोधात् एवकाराच्च न मिश्रणमन्त्रः ।
**उत्तराभिष्षड्भिः** "आपो हि ष्ठा" इति तिसृभिः, "हिरण्यवर्णाः" इति तिसृभिश्च ।
स्नाति अभिषिञ्चति ।
एतच्च षण्णामन्ते सकृदेव ।
केचित्– प्रत्यृचमिति ।
तन्न ; गुणार्थं प्रधानाभ्यासकल्पनमयुक्तमित्युक्त्वात् ।
**अथोदुम्बरेण** काष्ठेन दन्तेभ्यो मलं "अन्नाद्याय व्यूहध्वम्" इत्यनया अपनयति ॥६॥