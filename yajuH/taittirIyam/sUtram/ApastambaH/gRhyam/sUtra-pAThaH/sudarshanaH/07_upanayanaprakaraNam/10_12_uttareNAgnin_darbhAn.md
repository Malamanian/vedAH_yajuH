+++
title = "१० १२ उत्तरेणाग्निन् दर्भान्"

+++
**उत्तरया** "आगन्त्रा समगन्महि" इत्येतया ।
अस्मा इति चतुर्थी षष्ठ्यर्थे ।

**उत्तरया** "समुद्रादूर्मिः" इत्येतया **त्रिः प्रोक्षति** । सकृन्मन्त्रेण, द्विस्तूष्णीम् ।

**उत्तरैः** "अग्निष्टे हस्तम् अग्रभीत्" इत्यादिभिर् दशभिर् मन्त्रैः । सर्वेषां चान्ते सकृद्धस्तग्रहणम् ।

**उत्तरैः** "अग्नयेत्वा परिददामि" इत्य् एकादशभिः प्रतिमन्त्रं **देवताभ्यो** मन्त्रलिङ्गप्रतीताभ्यः **परिददाति** रक्षणार्थम् । ततश् च यदि सकृत्-परिदानं स्यात् तदा विध्यपराधात् सर्वप्रायश्चित्तं होतव्यम् । असौशब्देषु च सर्वेषु सम्बुद्ध्या नामग्रहणम् ।

**उत्तरेण यजुषा** "देवस्य त्वा सवितुः" इत्यनेन **उपनयते** आत्मनस् समीपं नयति ।
नामग्रहणं च सम्बुद्ध्यैव ।

केचित्– कुमारस् स्वाञ्जलाव् आचार्येणानीतम् उदकं सव्ये हस्ते धारयन्, दक्षिणेन हस्तेनात्मानं त्रिः प्रोक्षति । आचार्यस् तु प्रोक्षयति । णिचश्च लोपो द्रष्टव्यः । हस्त-ग्रहणं च प्रति-मन्त्रमित्य् अनेक-कल्पनासापेक्षं व्याचक्षते ॥१२॥

इति श्रीसुदर्शनाचार्यविरचिते गृह्यतात्पर्यदर्शने दशमः खण्डः ॥