+++
title = "१९ १३ ईशानाय स्थालीपाकम्"

+++
"ईश ऐश्वर्ये" इति धात्वर्थस्मृतेः निरतिशयमैश्वर्यं यस्य स **ईशानः** प्रणवोपासनादिभिरुपास्यो महेश्वर इत्यर्थः ।
तस्मै **ईशानाय स्थालीपाकं** होमादिभ्यः पर्याप्तं पार्वणवदौपासने **श्रपयित्वा**, प्रतिष्ठिताभिघारणान्तं करोति ।
केचित्—त्रीनोदनान् कल्पयित्वाग्निमभ्यानीय ततो बहिः प्रतिष्ठाप्य त्रयाणामभिघारणमिति ।
तेन **क्षैत्रपत्यं** च स्थालीपाकं लौकिकाग्नौ श्रपयति, तस्यानग्नौ प्रदेयत्वात् ।
अथ यथार्थं सम्भारानादाय ग्रामात् **प्राचीमुदीचीं वा दिशमुपनिष्क्रम्या** ग्निकुट्यादिभ्योऽलं **स्थण्डिलादि कल्पयित्वा**, तस्मिन् "यत्र क्वचाग्निम्" (आ.ध.३-१३.) इति विधिनाग्निं प्रतिष्ठाप्य, **अग्नेरुपसमाधानादि** तन्त्रं प्रतिपद्यते ।
तन्त्रविधानं च क्रमार्थमित्युक्तमेव ॥१३॥