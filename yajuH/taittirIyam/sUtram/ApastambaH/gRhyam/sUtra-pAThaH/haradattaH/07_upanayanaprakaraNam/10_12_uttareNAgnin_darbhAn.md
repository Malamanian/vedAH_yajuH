+++
title = "१० १२ उत्तरेणाग्निन् दर्भान्"

+++
अथाचार्यः **उत्तरेणाग्निं दर्भान्त् संस्तीर्य तेष्व् एनं** कुमारं **उत्तरया** "आगन्त्रा समगन्मही"त्येतया ऽवस्थापयति ।
कुमारस्य मन्त्रः आचार्यो वाचयति  +++(मन्त्रलिङ्गविरोधो ऽस्मिन्न् अभिप्राये??)+++।

**अवस्थाप्य** स्वयं पश्चात् भूमाव् अवस्थाय स्वम् अञ्जलिम् उदकेन पूरयित्वा तम् अञ्जलिम् **अस्मै** कुमाराय प्रतिमुखं दर्भेष्व् अवस्थिताय प्रोक्षणार्थम् आनयति तस्याञ्जलौ । **अस्मा** इति चतुर्थी-निर्देशात् कुमारार्थो ऽयम् उदकाञ्जलिः । 

तेन प्रोक्षणस्य कुमारः कर्ता भवति । आनीय ततः प्रोक्षणं प्रयोजयत्य् आचार्यः - **उत्तरयर्चा** "समुद्रादूर्मिर्" इत्येतया । कुमारस्य मन्त्रः । आचार्यो वाचयति ।

( त्रिः प्रोक्षयति । सकृत् मन्त्रेण द्विस्तूष्णीम् । सव्येन धारणमुदकस्य, दक्षिणेन प्रोक्ष्णम् । प्रोक्ष्येत्यत्र णिचो लोपो द्रष्टव्यः।) 

अथ कुमारस्य हस्तं गृह्णाति **उत्तरैर्** दशभिर्मन्त्रैः** "अग्निष्टे हस्तमग्रभीद्" इत्यादिभिः । प्रतिमन्त्रं ग्रहणावृत्तिः ।

तत **उत्तरैर्** एकादशभिः"अग्नये त्वा परिददामी"त्यादिभिः **तं** देवताभ्यः **परिददाति** । सर्वेष्वसौशब्देषु नामग्रहणं संबुध्या ।

परिदाय **तमुत्तरेण यजुषा** "देवस्य त्वा सवितुः" इत्येतेन उपनयते विद्यानुष्ठानार्थं आचार्यः स्वकुलं प्रापयतीत्य् अर्थः ।
यजुर् उच्चारणम् एव तत्र व्यापारः, नान्यः कश्चित् ।+++(4)+++
नामग्रहणं च संबुध्या ।

केचित्–असाव् इत्य् अन्तोदात्तस्य पाठात् आचार्यस्य नाम प्रथमया निर्देश्यं मन्यन्ते ।
एतत्-सम्बन्धात् समस्तम् एव कर्मोपनयनं, यथा पशु-बन्ध इति ।
उपनीय **सुप्रजा इति दक्षिणे कर्णे जपति** । "सुपोषः पोषैर्" इत्येवमन्तो जपः ॥१२॥

