+++
title = "२२ ०३ श्वोभूते दर्भेण"

+++
दर्भेणेत्येकत्वमविवक्षितम् ।
**गां** स्त्रियं, **जुष्टाम्** इतिलिङ्गात् ।
पुरस्तात्प्रतीचीं तिष्ठन्तीं, श्रौते तथा दर्शनात् ।
पित्र्यं चाष्टकाकर्म, **पितृभ्यस्त्वा जुष्टाम्** इतिदर्शनात् ।
पित्र्येषु यत्नमन्तरेणापि तन्त्रं प्रवर्तते इति पुरस्तादुक्तम् ।
तत आज्यभागान्ते तन्त्रे कृते उपाकरणादेः प्रवृत्तिः ।
अत्र प्रमाणं वक्ष्यामः ।
"अपरपक्षस्यापराह्णः श्रेयानि"त्येष च कालः ।
सर्वत्र प्राचीनावीतम् ॥३॥
