+++
title = "१९ ०९ उत्तरेण यजुषा"

+++
हेमन्तप्रत्यवरोहणं नाम कर्म नित्यं संवत्सरे संवत्सरे कर्तव्यम्, तदुपदिश्यते—हेमन्ते प्राप्ते खट्वां विहाय पलालस्वस्तरे शेते ।
हेमन्तं ऋतुं प्रति खट्वाया अवरोहणं **हेमन्तप्रत्यवरोहणं, तदुत्तरेण यजुषा** कर्तव्यं "प्रत्यवरूढो नो हेमन्त" इत्यनेन ।
कः पुनरस्य कालः? यस्यां व्युष्टायां हेमन्तः प्रवर्तते शरन्निवर्तते, सा रात्रिरस्य कालः ।
(अपर आह–मार्गशीर्ष्यां पौर्णमास्यामस्तमिते स्थालीपाकान्ते प्रत्यवरोहणं सर्वेषां प्रसिद्धत्वादिति ।
अन्ये—मार्गशीर्ष्यां पौर्णमास्यामित्यनुवर्तयन्ति । )
तत्र प्रत्यवरुह्य तत **उत्तरैर्** मन्त्रैः "प्रतिक्षत्र" इत्यादिभिः पञ्चभिः **नवस्वस्तरे** नवैः पलाशैः कस्पिते शयनीये **दक्षिणैः पार्श्वैः** दक्षिणानि पार्श्वान्यधः कृत्वा **संविशन्ति** शेरते ।
गृहमेधिनः अमात्याश्च पुत्रादयः कुमार्यश्चाप्रत्ताः ।
नित्यस्यैव संवेशनस्य नियमविधिरयम्—निशायां यत्संवेशनं संवप्नार्थं तदस्यां निशायामेव कर्तव्यमिति ।
प्रत्यवरोहणमन्त्रोऽपि तस्मिन्नेव काले वक्तव्यः ॥८॥
