+++
title = "१९ १३ ईशानाय स्थालीपाकम्"

+++
अथ ईशानबलिर्नाम पाकयज्ञो वक्ष्यते शूलगव इति यस्य प्रसिद्धिः । गवालम्भनं च तत्र शास्त्रान्तरे चोदितमस्माकं तु स्थालीपाक एव ।
एतावत् गोरालम्भस्थानमिति नियमात् ।
नित्यश्चायं पुरुषसंस्कारः न काम्यो नैमित्तिको वा ।
कामनिमित्तयोरश्रुतत्वात् ।
सकृच्च कर्तव्यः । कालसंयोगाभावात् ।
कालसंयोगे ह्यभ्यावृत्तिर्भवति ।
तस्य कालस्य पुनःपुनस्सम्बन्धात् ।
कः पुनरस्य कालः? शरदि वसन्ते वेति शास्त्रान्तरम् ।
आर्द्रया कर्तव्यमिति च ।
उदगयनादिनियमश्चास्माकम् ।
तत्र फाल्गुने मासि पूर्वपक्षे
अष्टम्यार्द्रया सम्पद्यते सोऽस्य मुख्यः कालः ।
तेन यक्ष्यमाणो गृहे स्थालीपाकं श्रपयति औपासने **ईशानाय** देवाय सङ्कल्पितमेकं, **क्षेत्रपतये** चापरम् ।
तैस्सह **प्राचीमुदीचीं वा दिशं** ग्रामात् बहिर् **उपनिष्क्रम्य** यत्र यक्ष्यमाणो भवति तत्र देवयजनाय देवगृहयोश्च पर्याप्तमेकं **स्थण्डिलं कल्पयित्वा** तस्य पूर्वार्धे अगन्यायतनमुल्लिख्याग्निं प्रतिष्ठाप्योपसमाधानादि तन्त्रं प्रतिपद्यते ।
द्वन्द्व पात्राणि, परिधयः ॥१३॥
