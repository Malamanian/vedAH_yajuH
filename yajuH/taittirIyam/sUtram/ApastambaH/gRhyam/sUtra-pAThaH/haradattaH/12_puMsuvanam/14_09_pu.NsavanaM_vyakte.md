+++
title = "१४ ०९ पुँसवनं व्यक्ते"

+++
पुमान् येन सूयते **तत्पुंसुवनं** नाम कर्म ।
उवङादेशश्छान्दसः ।
मन्त्रदर्शनात् पुंसुवनमसीति ।
आश्वलायनस्तु गुणमेव प्रायुङ्क्त ।
तत्, **व्यक्ते गर्भे** कर्तव्यम् ।
गर्भव्यक्तिश्च तृतीये चतुर्थे वा मासि ।
यदापि चतुर्थे तदा सीमन्तात् पूर्वमेव पुंसवनम् ।
निमित्तस्य पूर्वत्वात् ।
पश्चादुपदेशस्य तु प्रयोजनं वक्ष्यामः ।
**तिष्येण** तच्च तिष्ये कर्तव्यम् ।
"नक्षत्रे च लुपी"ति अधिकरणे तृतीया ॥९॥
