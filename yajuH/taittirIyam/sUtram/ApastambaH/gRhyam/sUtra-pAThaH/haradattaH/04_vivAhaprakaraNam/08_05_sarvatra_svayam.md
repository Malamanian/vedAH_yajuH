+++
title = "०८ ०५ सर्वत्र स्वयम्"

+++
**सर्वत्र** सर्वेषु पाकयज्ञेषु अग्नौ स्वयं प्रज्वलिते धमनादि पुरुषप्रयत्नमन्तरेणेत्यर्थः ।
एतस्मिन् निमित्ते संप्राप्ते उत्तराभ्यामृग्भ्यां द्वे समिधावग्नावादध्यात् "उद्दीप्यस्व" "मा नो हिंसीः" इति ।
आदधातिचोदितत्वात् स्वाहाकारो नास्ति ।
सर्वत्र ग्रहणात् सर्वपाकयज्ञेष्वयं विधिर्भवति ।
अन्यथा प्रकरणाद्विवाह एव स्यात् ।
सर्वत्र लौकिके वैदिके गार्ह्ये वाग्नाविति ।
एककर्मकालेष्वित्यन्ये ॥५॥
