+++
title = "१२ ०१ वेदमधीत्य स्नास्यन्"

+++
एवमुपनीतश्चरितब्रह्मचर्योऽधीतवेदषडङ्गो यद्याचार्यकुलादन्यमाश्रमं प्रेप्सुर्भवति तस्य स्नानं नाम कर्मोपदिश्यते। यस्मिन् कर्मणि नियमेन विशिष्टं स्नानं विधिवत् भवति तदेतत् स्नानमित्युच्यते ।
स्नानं समावर्तनं तत् करिष्यन्नित्यर्थः ।
**प्रागुदयाद्** इत्यादित्योदयो गृह्यते ।
**नैनमेतदहरादित्य** इति दर्शनात् ।
**व्रजं गोष्ठम् ।
**अन्तः**
अभ्यन्तरं **लोमानि** यस्य तेन **चर्मणा** यस्य कस्यचित् मृगस्य ।
आसनवचनं निष्क्रमणप्रतिषेधार्थम् ।
**वेदम्** इत्यविवक्षितमेकवचनम् ।
वेदं वेदौ वेदान् वा **अधीत्य** पाठतश्चार्थतश्चाधिगम्येत्यर्थः ।
स्नास्यन्निति वचनं नैष्ठिकस्य उत्तरं कर्म मा भूदिति ॥१॥
