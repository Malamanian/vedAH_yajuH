+++
title = "१७ १३ परिषेचनान्तङ् कृत्वोत्तरेण"

+++
परिषेचनान्तवचनं आनन्तर्यार्थम् ।
तन्त्रशेषं समाप्यागारस्य परिषेचनमेव कर्तव्यम् ।
नान्यद् वैश्वदेवादिकमिति ।
**उत्तरेण यजुषा**"शिवं शिवम्" इत्यनेन ।
**उदकुम्भेन**न हस्तेन ।
परिभाषयैव सिद्धे प्रदक्षिणमिति वचनात् परिषेचनमिदमेकमेव प्रदक्षिणं त्रिगुणीभूतं सकृदुपात्तेनैवोदकुम्भेन संततमविच्छिन्नं कर्तव्यम् ।
मेखलया परिव्याणवत् त्रीणि परिषेचनानीति सिद्धं भवति ।
**अन्तरंत**इति वचनमगारात् बहिः परिषेचनं मा भूत् ।
अभ्यन्तरमेव यथा स्यादिति ।
**अगारं** गृहं, **निवेशनं** शयनदेशः ।
**ब्राह्मणान्** युग्मान् **भोजये**दपूपादिभिः ।
इतिशब्दः समुच्चयार्थः ॥१३॥
इति हरदत्तविरचितायां गृह्यसूत्रवृत्तावनाकुलायां सप्तदशः खण्डः ॥
________________________

<div class="js_include collapsed" url="/vedAH/yajuH/taittirIyam/sUtram/ApastambaH/gRhyam/sUtra-pAThaH/sudarshanaH/18_gRhapraveshavidhiH/17_13_pariShechanAnta~N_kRtvottareNa.md"  newLevelForH1="4" title="सुदर्शनः" > </div>
