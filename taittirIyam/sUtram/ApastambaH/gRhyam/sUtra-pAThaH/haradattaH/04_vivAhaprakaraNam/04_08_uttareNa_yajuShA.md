+++
title = "०४ ०८ उत्तरेण यजुषा"

+++
ततस्तैरप्स्वाहृतासु **तस्या** वध्वाश्शिरसि **दर्भेण्वं** दर्भैः परिकल्पितं मण्डलं **उत्तरेण यजुषा** "अर्यम्णो अग्निम्" इत्यनेन **निधाय तस्मिन्नि**ण्वे उत्तरया "खेऽनस" इत्यनया दक्षिणं युगच्छिद्रं दक्षिणस्या युगधुरो बाह्यच्छिद्रं **प्रति**ष्ठाप्य तस्मिन् **छिद्रे सुवर्णमुत्तरय**र्चा "शं ते हिरण्यम्" इत्येतया **अन्तर्धाय** ताभिरद्भिस्ताम् **उत्तराभिः पञ्चभिः** "हिरण्यवर्णा" इत्येताभिः प्रतिमन्त्रं स्नापयति ।
कथं पुनच्छिद्रस्यान्तर्धानेन स्नापनं संभवति । तथान्तर्धानं कुरुते यथोदकमवस्रवति ।
ततस्तामुत्तरयर्च्चा "परि त्वा गिर्वणो गिर" इत्येतयाऽहतेन वाससाऽऽच्छादयति ।
स्वयमेव मन्त्रमुक्त्वा परिधापयति आच्छाद्याचमय्य उत्तरयर्चा आशासानेत्येतया योक्त्रेण सन्नह्यति ।
ऊर्ध्वज्ञुमासीनाम् (आप.श्रौ.२-५-२.)
इत्यादिदार्शपौर्णमासिको विशेष इहेष्यते ॥८॥
