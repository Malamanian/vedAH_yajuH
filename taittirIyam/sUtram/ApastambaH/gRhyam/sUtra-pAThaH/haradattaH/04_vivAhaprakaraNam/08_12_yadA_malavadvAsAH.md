+++
title = "०८ १२ यदा मलवद्वासाः"

+++
**मलवद्वासा** इति रजस्वलाया अभिधानम् ।
यदेतिवचनं विवाहादूर्ध्वमपि प्राप्त्यर्थम् ।
अन्यथा विवाहमध्य एव स्यात् ; प्रकरणात् ।
संशासनं च प्रथमर्तौ सकृत् भवति ।
तदेव सर्वार्थं भवति ।
यथा ब्रह्मचारिण उपनयने ।
एनामित्यनुच्यमाने अन्य एनौ संशास्तीत्येवं विज्ञायेत ।
"अन्यो वैना"विति प्रकृतत्वात् ।
ब्राह्मणप्रतिषिद्धानीत्युच्यते लोकप्रतिषिद्धान्युपरिशय्यासनादीनि लोकत एव प्रत्येतव्यानीति ज्ञापनार्थम् ।
कर्माणीति वचनात् कर्मणामेव शब्दान्तरैरवबोधनम्, न ब्राह्मणवाक्येन संप्रैषः ।
"एतानी"तिवचनं "यां मलवद्वाससम्" इत्यादीनां प्रतिषिद्धानां विहितानां च संशासनं यथा स्यात् ।
तेन "तिस्त्रो रात्रीर्व्रतं चरेदञ्जलिना वा पिबेत्" (तै. सं.२-५-१.) इति विहितयोरपि संशासनं भवति ।
एवञ्च "ब्राह्मणप्रतिषिद्धानी"ति प्रतिषिद्धग्रहणमुपलक्षणम् ।
तत्र "यां मलवद्वाससम्" इति वाक्ये स्नानात् प्राक् समागमप्रतिषेधः ।
"यामरण्य" इति देशप्रतिषेधः ।
स्नातायामपि "यां पराचीम्" इति पराङ्मुख्या गमनप्रतिषेधः ।
"या स्नाती"ति त्रिरात्रमध्ये स्नानस्य प्रतिषेधः ।
"याऽभ्यङ्ते" इत्यभ्यञ्जनस्य ।
"या प्रलिखत" इति शिरसि प्रलेखनस्य कङ्कतादिना ।
"याऽऽङ्ते" इति चक्षुषोरञ्जनस्य ।
"या दतः" इति दन्तधावनस्य ।
"या नखानी"ति नखनिकृन्तनस्य ।
"या कृणत्ती"ति कार्पासादेस्तन्तुकर्मणः ।
"या रज्जुम्" इति रज्जुक्रियायाः ।
"या पर्णेने"ति पर्णेनाशनस्य ।
"या खर्वेणे"ति खर्वेण पात्रेण ।
एकदेशविलुप्तं खर्वम् ।
"तिस्रो रात्रीर्" इत्येतेषां प्रतिषेधानां कालनियमः ।
"अञ्जलिना वा पिबेद्" इत्यादिर्भोजने पात्राविधिः॥१२॥
