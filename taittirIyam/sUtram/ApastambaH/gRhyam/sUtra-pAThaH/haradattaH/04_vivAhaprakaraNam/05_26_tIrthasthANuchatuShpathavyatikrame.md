+++
title = "०५ २६ तीर्थस्थाणुचतुष्पथव्यतिक्रमे"

+++
अतीत्य गमनमतिक्रमः अतिक्रम एव व्यतिक्रमः, विशब्दोऽनर्थकः, यथोपाय एवाभ्युपाय इति ।
उत्तरामृचं जपेद्वरः तामन्दसानेत्येताम् ।
निमित्तावृत्तौ जपस्यावृत्तिः ।
च शब्दः प्रत्येकं जपसंबन्धार्थः ।
इतरथा त्रयाणामतिक्रमसन्निपाते जपः कार्यस्स्यात् मन्त्रलिङ्गात् ।
न च मन्त्रे तीर्थादयस्स्तूयन्ते ।
किंतर्ह्यश्विनौ, तेनैकातिक्रमणे इतरयोः श्रवणं व्यर्थं स्यादिति न चोदनीयं, तत्त्पदोद्धारो वा शङ्कनीयः ॥२६॥
