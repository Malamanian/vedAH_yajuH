+++
title = "१५ १२ प्रवासादेत्य"

+++
**प्रवासाद्** आगत्य तु **उत्तराभ्यामभिमन्त्रणमवघ्राणं च** क्रमेण कर्तव्यम् ।
अङ्गादङ्गादित्यभिमन्त्रणं, "अश्मा भव" इत्यवघ्राणम् ।
नामनिर्देशश्च "अभिजिघ्रामि यज्ञशर्म"न्निति ।
मन्त्रलिङ्गात् कुमार्या अभिमन्त्रणान्तरोपदेशाच्च सिद्धे पुत्रग्रहणं मूर्धन्यवघ्राणं दक्षिणे कर्णे जापश्च कुमार्या मा भूत् ।
अन्यथा लिङ्गविरोधाभावात् उभयं कुमार्या अपि स्यात् ।
तस्या अपि प्रकृतत्वात् ।
कुमारीमुत्तरेणेत्ययं च अभिमन्त्रणस्यैव प्रत्याम्नायः स्यात्, नेतरयोः ।
उत्तरे मन्त्राः "अग्निरायुष्मानिति पञ्चे"त्यादिष्टाः । तान् पुत्रस्य **दक्षिणे कर्णे जपेत्** ।
मन्त्रग्रहणं क्रियते "अग्निरायुष्मानिति पञ्चे"त्यस्य पञ्चशब्दस्य मन्त्रेषु वृत्तिरिति प्रज्ञापनार्थम् ॥१२॥
