+++
title = "१२ ०९ तस्य दशायाम्"

+++
**तस्यो**त्तरस्य वाससो **दशायां प्रवर्तौ** कर्णालङ्कारौ सौवर्णौ **प्रबध्य दर्व्यामाधायाज्येन** उत्तरा अष्टौ प्रधानाहुतीर् जुहोति ।
**अभ्यानायन्** प्रवर्तयोरुपर्याज्येनानयनं कारयन्नित्यर्थः ।
अभ्यानयन् इति वा पाठः ।
अस्मिन् पक्षे सव्येन पाणिनाऽभ्यानयनम् ।
अभ्यानायमिति ण्मुलन्तस्य युक्तः ।
अभ्यानीयाभ्यानीयेत्यर्थः ।
सर्वथा प्रवर्तयोरुपर्यासिक्तेनाज्येन प्रधानहोमः ।
जयादिवचनं प्रवर्तावपनीय यथासिद्धं प्रतिपद्येतेत्येवमर्थम् ॥९॥

