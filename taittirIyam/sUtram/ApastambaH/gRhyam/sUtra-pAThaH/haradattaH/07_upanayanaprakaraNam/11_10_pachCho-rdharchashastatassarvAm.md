+++
title = "११ १० पच्छोऽर्धर्चशस्ततस्सर्वाम्"

+++
**तस्मा** इति वचनात् कुमारस्य ग्रहणार्थमनुवचनम् ।
तेन त्रिष्वपि वचनेषु कुमारस्यानुग्रहणं भवति ।
अनुशब्दोऽनुग्रह द्योतनार्थः ।
अनुग्रहेणाह **अन्वाहेति** ।
तेन यद्यसमर्थः कुमारः तावत् वक्तुं ततो यथाशक्ति वाचयति ।
स्वयं विधिवत् पूर्वमुक्त्वा प्रथमं पच्छः पादेपादेऽवसानम् ।
द्वितीयमर्धर्चशः, ततस्सर्वामन्वाहेति ।
उत्तरमिति वक्तव्ये तत्सवितुरिति निर्देशः सावित्रीप्रदेशेषु सावित्र्या समित्सहस्रमादध्याद्(आप.ध.१-२७-१)इत्यादिषु अस्या एव ग्रहणं यथा स्यात् ।
यस्याः कस्याश्चित् सवितृदेवत्याया मा भूदित्येवमर्थम् ।
तत इति वचनादेतावदेवास्मिन्नहन्यनुवचनम् ।
एतैर्वचनैरग्रहणे कालान्तरेऽध्यापनम् ॥१०॥
