+++
title = "२३ ०३ असम्भवेप्सुः परेषाँ"

+++
( **असंभवेप्सुः**, अमैथुनेप्सुः) ।
सम्भवो मैथुनम् ।
श्रूयते च—"काममाविजनितोः सम्भवामेति (तै.सं.२-५-५) ।
तदभावोऽसम्भवः ।
परेषां पुरुषाणां असम्भवमिच्छन् **आढारिका** सरीसृपविशेषः ।
शतचरणा वा ।
सा च द्विविधा स्थूला तन्वी च ।
अरण्येषु स्थूला, अन्यत्र तन्वी ।
तत्र स्थूलायां जीवन्त्यां चूर्णानि कारयति कर्मकर्तैव ।
कारयित्वा तानि यदा भार्या स्वपिति तदा तस्यास्**सम्बाधे** उपस्थे उपवपेत् ।
**उत्तरया** "अव ज्यामिव धन्वन" इत्येतया ।
एवं कृते संबाध उपभोगयोग्यो न भवति व्यभिचारशङ्कायामिदम् ।
वेश्याविषयं वा ॥३॥
