+++
title = "१५ ०४ मधु घृतमिति"

+++
मधुघृतमित्येतद्वयं विषमपरिमाणं कांस्यपात्रे संसृज्य तस्मिन् हिरण्यं दर्भेण, निष्टर्क्यं बध्वा ऽऽदधाति ।
निष्टर्क्यमिति बन्धनविशेषो लोकप्रसिद्धः ।
तथा बद्धेन हिरण्येन तद्रसद्वयमादाय तेनैव कुमारं प्राशयेत् ।
**उत्तरैस्त्रिभिः** "त्वयि मेधाम्" इत्यादिभिः प्रतिमन्त्रं प्राशनम् ।
तत **उत्तराभिः पञ्चभिः** ऋग्भिः "क्षेत्रियै त्वे"त्यादिभिः प्रतिमन्त्रं स्नापयति ।
ततो ऽन्यस्मिन् कांस्यपात्रे दधि घृतञ्च संसृज्य तत्पृषदाज्यं तेनैव कांस्येन प्राशयति ।
**व्याहृतीभिरोङ्कारचतुर्थाभिः** भूः स्वाहेत्यादिभिः प्रतिमन्त्रम् ।
ततश् **शेषद्वयमद्भिस्संसृज्य गोष्ठे निनयेत्** ।
कुमारग्रहणं असमर्थस्यापि कुमारस्यैव प्राशनमुपायेन यथा स्यादिति ।
तेन यत्नाभावे "धानाः कुमारान् प्राशयन्ति" "क्षैत्रपत्त्यं च प्राशयन्ति" इत्यादौ प्राशनमसमर्थानां न भवति ॥४॥
