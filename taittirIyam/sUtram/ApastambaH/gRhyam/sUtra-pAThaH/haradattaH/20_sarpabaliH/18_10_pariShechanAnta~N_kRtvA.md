+++
title = "१८ १० परिषेचनान्तङ् कृत्वा"

+++
परिषेचनान्तवचनमानन्तर्यार्थम् ।
परिषेचनान्ते उपनिष्क्रमणमेव नान्यदिति किं सिद्धं भवति ? तेन सर्पिष्मता ब्राह्मणं भोजयेत्" इत्यादेरुत्कर्षस्सिद्धो भवति ।
**वाग्यतः** शब्दमकुर्वन् **धानाः लाजाः अञ्जनाभ्यञ्जने स्थगरोशीरम्** उदपात्रमिति संभाराः ।
उपलिप्तो भूमिभागः स्थण्डिलम् ।
कल्पयित्वेति वचनात् स्वयमेव कल्पनं नान्यैः कल्पितस्य परिग्रहः ।
तत्रेति वचनात् स्थण्डिलस्य मध्ये बलेरायतनं भवति ।
श्लोकश्च भवति—
प्राचीः पूर्वमुदक्संस्थं दक्षिणारम्भमालिखेत् ।
अथोदीचीः पुरस्संस्थं पश्चिमारंभमालिखेत् ॥
अपरे तु प्राचीनानां दक्षिणत आरम्भमिच्छन्ति ।
( **प्राचीः** प्रागायतः एवम**उदीचीः** उदगायताः क्रमस्य विवक्षितत्वात् । )
प्रथमं प्राचीस्तत उदीचीः ।
एकं चेदं लेखाकरणं नाम कर्म "पुरस्तादुदग्वोपक्रमस्तथापवर्गः" इत्युक्तम् ।
तत्रेह प्रागुपक्रमस्यासंभवात् उदगुपक्रमः प्रागपवर्गः ।
एतेन "यत्र क्वचाग्निम्" इति एतल्लेखारणं व्याख्यातम् ।
एवं लेखा लिखित्वाऽद्भिरुपनिनयति तासां समीपे अपो निनयति सर्वदेवजनेभ्यो ददाति यथा पितृभ्यः पिण्डदाने ।
ततस्तासु लेखासु **उत्तरयर्चा** "नमोऽस्तु सर्पेभ्यो ये पार्थिवा" इत्येतया सक्तून्निवपति हस्तेन दर्व्या वा, आश्वलायनके दर्शनात् ।
तास्विति वचनं ताः सर्वा लेखाः यथा बलिर्व्याप्नुयादित्येवमर्थम् ॥१०॥
