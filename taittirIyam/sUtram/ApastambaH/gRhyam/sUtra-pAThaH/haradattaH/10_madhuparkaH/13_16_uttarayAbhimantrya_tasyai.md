+++
title = "१३ १६ उत्तरयाभिमन्त्र्य तस्यै"

+++
अनुजानीयादित्यध्याहारः ।
कल्पान्तरे तथा दर्शनात् ।
ओं कुरुतेति कारयिष्यन् अनुजानीयादिति ।
प्रोक्तायां गवि तां **उत्तरया** "गौरस्यपहतपाप्मे"त्येतया पूज्यमानोऽभिमन्त्र्य ।
यद्यस्या आलम्भनमिच्छन् अनु**जानीयात् ।**
यद्यप्येक एवार्धर्चस्समाम्नायते तथापि स्त्रीलिङ्गनिर्देशादृगेवैषा गायत्री ।
तत्रामुष्येत्यस्य स्थाने प्रदातुर्नामनिर्देशः– मम च यज्ञशर्मणश्चेति ॥१६॥
ततः प्रदाता तेनालम्भनेऽनुज्ञाते लौकिक्याऽऽवृता तस्या गोरालम्भं कृत्वा वपामुत्खिद्य वपाश्रपणीभ्यां परिगृह्य औपासने पचने वा
**श्रपयित्वा तामुपस्तीर्णाभिघारितां मध्यमेनान्तमेन वा पलाशपर्णेनोत्तरयर्चा"** अग्निः प्राश्नात्वि"त्येतया तस्मिन्नेवाग्नौ **जुहोति ।**
**उपस्तीर्याभिघारितामिति** उपस्तरणाभिघारणे कृत्वेत्यर्थः ।
हुत्वा ततो मांसं संस्कृत्यान्नेन सह तस्मा उपहरन्ति ।
"अविकृतमातिथ्यम्" इति वचनात् उपस्तरणाभिघारणयोरप्रसङ्गे वचनम् ।
पलाशपर्णेनेत्येव सिद्धे मध्यमेनान्तमेनेति वचनं द्विपर्णस्य पलाशवृन्तस्य पर्णेन होमो मा भूदिति ।
अभावविकल्पार्थं वापूर्वं मध्यमेन तदभावे अन्तमेनेति ॥१७॥
