+++
title = "१९ ०६ अनाहिताग्नेराग्रयणम् "

+++
उपदिश्यत इति शेषः ।

अत्राऽनाहिताग्नेर् ग्रहणं "सशेषाधानिनो ऽप्याऽऽहिताग्नेर् नेदं स्मार्तम् आग्रयणं श्रौतेन समुच्चेतव्यम्" इत्य्-अर्थम् ।
औपासन-होमादेस् तु अग्नि-होत्र-होमादिना समुच्चय एव ।  

पिण्डपितृयज्ञो मासिश्राद्धं च आहिताग्न्य्-अनाहिताग्न्योर् उभयोर् अपि समुच्चेतव्ये -

"सोऽयम् एवं-विहित एवानाहिताग्नेर् औपासने" (आप.श्रौ.६-२८.) इति वचनात्,  

> पितृयज्ञं तु निर्वर्त्य  
> विप्रश् चन्द्र-क्षयेऽग्निमान् ।  
> पिण्डान्वाहार्यकं श्राद्धं  
> कुर्यान् मासानु-मासिकम् ॥ (म.स्मृ.३-१२२) 

इति मनुवचनाच् च ।  
सर्वाधानिनोऽपि मासि-श्राद्धं होम-वर्जं कर्तव्यम् एव । 

उपदेश-मतं तु—  
सशेषाधानिनश् चाहिताग्नेः ।
पार्वणयोर् औपासन-होमस्य च निवृत्तिः ; दर्श-पूर्ण-मासाभ्याम् अग्निहोत्रेण च कृतार्थत्वात्, कालैक्येन विरोधाच् चेति ।

आग्रयणम् इति कर्मनामधेयम्, येन कर्मणा अग्रे नवद्रव्यं देवान् प्रापयतीति ।
यत्-कर्म कृत्वेैव वाग्रयणं प्रथमायनं नवान्न-प्राशन-प्राप्तिर् भवतीति ॥६॥