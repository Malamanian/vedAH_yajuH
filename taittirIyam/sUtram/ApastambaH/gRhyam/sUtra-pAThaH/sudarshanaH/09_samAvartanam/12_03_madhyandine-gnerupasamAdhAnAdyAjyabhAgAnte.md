+++
title = "१२ ०३ मध्यन्दिनेऽग्नेरुपसमाधानाद्याज्यभागान्ते"

+++
यथा मध्यन्दिने प्रधानहोमा भवन्ति तथा कर्म कुर्यात् ।
अत्र तु तन्त्रोपदेशोऽस्याज्यप्रधान हविष्ट्वात् ।
"आज्यभागान्ते" इति च क्रमार्थम् ।
आज्यभागान्ते कृते समिदाधानमेव, न पुनरर्थकृत्यमपीति ।
अत्र च पात्रप्रयोगे दर्व्यादीनि द्वन्द्वम्, क्षुरकटादीनि सकृदेव, शम्याश्च परिध्यर्थे ।
केचित् दर्व्यादीन्यपि सकृदेवेति ।
**पालाशीं** पलाशवृक्षावयवभूताम् **उत्तरया** "इमं स्तोमम्" इत्येतया ।
**कटः** प्रसिद्धस्तृणमयः ।
**एरका** कटप्रकृतिभूतं पङ्क्तिकटाख्यं तृणम् ।
केचित् कशिप्विति ।
**उत्तरया** त्रियायुषम्** इत्येतया **उत्तरेण यजुषा** "शिवो नामासि" इत्यनेन ।
वप्त्रे वपनकर्त्रे कस्मैचिन् मन्त्रविदे ब्राह्मणाय तत् क्षुरं प्रयच्छति ।
केचित्– इहाप्याचार्यो वपनं प्रारभते, नापितस्तु वप्ता अस्मै प्रयच्छतीति ।
तदयुक्तम्- इहाचार्यस्यैवाभावात्, नापितस्यामन्त्रज्ञत्वाच्च ।
"अथानुवाकस्य प्रथमेन यजुषा" इत्यारभ्य "तस्मिन् केशानुपयम्योत्तरयोदुम्बरमूले दर्भस्तम्बे वा निदधाति" (आप.गृ.१०-८)
इत्येवमन्तमुपनयनेन **समानं**, भवतीति शेषः ॥३॥