+++
title = "०८ ०३ स्त्रियाऽनुपेतेन"

+++
**स्त्रिया +अनुपेतेन** अनुपनीतेन च  
**होमं** होम-मात्रं - श्रौतं स्मार्तं च  
शिष्टाः **परिचक्षते** वर्जयन्ति "यस्मात्, तस्माद् एव ताभ्यां न होतव्यम्" इति वाक्यशेषः ।

**होमम्** इति च सामान्याभिधानेन श्रौतहोमेऽपि स्त्र्यनुपनीतौ शिष्टाः वर्जयन्तीति ज्ञापनात् गार्ह्याधिकारापवादः ।

क्षारेत्यादि व्याख्यात-प्रायम् एव ।

यत् तु धर्मशास्त्रे "न क्षारलवणहोमो विद्यते । तथावरान्न-संसृष्टस्य च" (आप.ध.२-१५-१२,१३.) इति  
तत् "उदीचीनम् उष्णं भस्मापोह्य तस्मिन् जुहुयात्" (आप.ध.२-१५-१४.) इति विधानार्थोऽनुवादः ।

यद् अपि तत्रैव "न स्त्री जुहुयात् नानुपेतः" (आप.ध.२-१५-१५,१६) इति  
तत् क्षारादि यथोष्ण-भस्मनि हूयते, तथा तस्मिन्न् अपि स्त्र्य्-अनुपनीताभ्यां न होतव्यम् इति निषेद्धुम् ॥३॥