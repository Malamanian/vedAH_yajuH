+++
title = "१० ०९ स्नातम् अग्नेर्"

+++
अथ **अग्नेरुपसमाधानादि** तन्त्रं प्रतिपद्यते ।
पात्रसादनकाले अश्मवासोमेखलाजिनदण्डकुशकूर्चाश्च सहैव सादयति ।
केचित् दर्व्यादीन्य् अपि सहैवेति ।
**आज्यभागान्ते** कृते **स्नातं** कुमारं "आयुर्दा देव" इत्येतया **पालाशीं समिधं** हस्ते गृहीत्वा ऽधापयति ।
मन्त्रान्ते चाधेहीति ब्रूयात् ।
आधापनमन्त्रश्चायम् ।

केचिद् आधानमन्त्र-वाचयीताचार्य इति । तेषां "जरसे नयेमम्" इति मन्त्रालिङ्गविरोधः । अथाधापनार्थे मन्त्रे अश्मास्थापन-मन्त्रवत् कुमाराभिधानार्थम् उच्चारणं स्यात्, न देवताभिधानार्थम्- सकृद् उच्चरितस्योभयाभिधानाशक्तिर् इति चेत्, न- "घृतपृष्टो अग्ने" इतीह देवताया एवाभिधेयत्वात् ।
अत एवोक्तं "मन्त्रमुक्त्वा"ऽऽधेहि जुहुधीति ब्रूयात्" इति ।
शेषं व्यक्तम् ॥९॥