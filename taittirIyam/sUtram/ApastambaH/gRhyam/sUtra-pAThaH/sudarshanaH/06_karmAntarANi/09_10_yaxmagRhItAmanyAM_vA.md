+++
title = "०९ १० यक्ष्मगृहीतामन्यां वा"

+++
**राज्यक्ष्मणा गृहीतां, अन्यां वा** राजयक्ष्मणोऽन्यैः कुष्ठादिभिर्गृहीतां वा वधूं तद्धितैषी उक्तलक्षणब्रह्मचर्ययुक्तः **पुष्करस्य** पद्मस्य **संवर्तिकाभिर्** दलैर्मूलैश्च "अक्षीभ्यां ते" इत्याद्यृग्रूपैष्षड्भिर्मन्त्रैः **यथालिङ्गं** मन्त्रलिङ्गप्रतिपन्नानि भाष्ये व्याख्यातान्यक्ष्यादीन्य् **अङ्गानि संमृश्य** प्रतिमन्त्रं तानि **प्रतीचीनं निरस्येत्** ।
एतेन भैषज्येनागदा स्यादिति तात्पर्यम् ॥
केचित्— यक्ष्मगृहीतां भार्यां अन्यां वा मात्रादिं पुष्करस्य संवर्तैः परिमण्डलाकारैः मूलैरिति ॥१०॥