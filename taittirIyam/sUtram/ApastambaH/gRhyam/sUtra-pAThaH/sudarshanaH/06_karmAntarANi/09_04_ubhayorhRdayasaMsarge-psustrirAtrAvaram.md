+++
title = "०९ ०४ उभयोर्हृदयसंसर्गेऽप्सुस्त्रिरात्रावरम्"

+++
**उभयोर्** जायापत्योः "त्रिरात्रमुभयोरधश्शय्या" इत्यधिकारात्, इह अन्वारब्धायामिति स्त्रीलिङ्गनिर्देशाच्च ।
**हृदयसंसर्ग** मनसोस्सम्प्रीतिमीप्सुः वध्वा हितैषी पितृभ्रात्रादिरपापोऽपि त्रिरात्रादनूनं यावन्मनस्तोषं **ब्रह्मचर्यं चरित्वा** तस्यौपासन एव स्थालीपाकश्रपणाद्यग्निमुखान्तं कृत्वा तस्याम्** अन्वारब्धायां स्थालीपाकाद्** अवदाय "प्रातरग्निम्" इत्यादिभिस्सप्तभिर्मन्त्रैः प्रत्यृचं प्रधानाहुतीर्हुत्वा जयादि प्रतिपद्यते ।
तदनन्तरं स्विष्टकृदादि तन्त्रशेषं पार्वणवत् समाप्य, **तेन** हुतशेषेण **सर्पिष्मता युग्मान्** **द्व्यवरान्** द्वाववरौ संख्यातो येषां तान् **ब्राह्मणान्** यथालाभं **भोजयित्वा** तैरेव भुक्तवद्भिः कर्मफलसिद्धिरस्त्विति **सिद्धिं वाचयीत** ।
तेन सर्पिष्मतेति च पार्वणसिद्धानुवादो युग्मानिति विधातुम् ॥४॥