+++
title = "२२ १५ उत्तरेण यजुषाऽधिरुह्योत्तरया"

+++
तेन **उत्तरेण** "अध्वनामध्वपते" इत्यनेन **यजुषा** रथं स्वयम् **अधिरुह्य** ।
दीर्घश्छान्दसः ।
**उत्तरया** "अयं वामश्विना" इत्येतया ।
**प्राचीमुदीचीं वा दिशमभिप्रयाय** प्रस्थायादृष्टार्थं, ततो **यथार्थं** प्रयोजनानुसारेण **यायान्** गच्छेत् ॥१५॥
केचित्— लब्ध्वेति वचनात् क्रयादिलब्धस्यापि रथादेः प्रथमारोहणे विधिरयं भवतीति ।
नैतत्; प्रकृतयाच्ञादिना लब्धरथादिविषयत्वेनैवास्य वाक्यस्यार्थवत्त्वोपपत्तेः, "याच्ञया रथादीनि लब्ध्वा" इति भाष्यविरोधाच्च ॥१५॥