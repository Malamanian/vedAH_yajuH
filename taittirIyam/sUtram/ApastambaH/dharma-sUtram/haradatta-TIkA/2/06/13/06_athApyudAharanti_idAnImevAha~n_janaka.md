+++
title = "06 अथाप्युदाहरन्ति इदानीमेवाहञ् जनक"

+++
## सूत्रम्
अथाप्युदाहरन्ति —   
इदानीमेवाहं [^४]जनकः स्त्रीणामीर्ष्यामि नो पुरा।  
यदा यमस्य सादने जनयितुः पुत्रमब्रुवन् ।  
रेतोधाः पुत्रं नयति परेत्य यमसादने ।  
तस्माद्भार्यां रक्षन्ति बिभ्यन्तः पररेतसः ।  
अप्रमत्ता रक्षथ तन्तुमेतं  
मा वः क्षेत्रे परबीजानि वाप्सुः ।  
जनयितुः पुत्रो भवति साम्पराये  
मोघं वेत्ता कुरुते तन्तुमेतमिति ॥ ६ ॥  
### टिप्पनी
जनयितुः पुत्रः क्षत्रिणो वेति विवादे पराजितस्य क्षेत्रिणो वचनम् एतावन्तं कालमहं जनको मन्यमानः इदानीमेव स्त्रीणामीर्ष्यामि परपुरुषसंसर्गं न सहे । कदा इदानीम् ? यदा यमस्य सादने पितृलोके जनयितुः पुत्रो भवति पुत्रकृत्यं परलोकगतस्य जनयितुरेव न क्षेत्रिण इत्यब्रुवन् धर्मज्ञाः । उक्त एवार्थः किञ्चिद्विशेषेणोच्यते-रेतोधा बीजप्रदः पुत्रं नयति पुत्रदत्तं पिण्डादिकमात्मानं नयति प्रापयति । परेत्य मृत्वा । यमसादने यमलोके । तस्मात्कारणात् भार्यां रक्षन्ति पररेतसो बिभ्यन्तः । बिभ्यतः छान्दसो नुम् । अतो यूयमप्यप्रमत्ता अवहिता भूत्वा एतं तन्तुं प्रजासन्तानं रक्षथ । लोडर्थे लट् । रक्षतेत्यर्थः । किमर्थम् ? वः युष्माकम् क्षेत्रे परबीजानि पररेतांति मा वाप्सुः । व्यत्ययेनाऽयं कर्मणि कर्तृप्रत्ययः। मा वाप्सत उप्तानि मा भूवन् । मोप्येरन् ।

[^४]: 'जनक' इति सम्बुध्यन्ततया पठित बौ. ध. २. २. ३४-३६


कथमिति ? (अपर आह-परशब्दाज्जसो लुक् । परे पुरुषाः वः क्षेत्रे बीजानि मा वाप्सुरिति ।) यस्मात् साम्पराये परलोके जनयितुरेव पुत्रफलं भवति वेत्ता [^२१]परिणेता क्षेत्री तु एतं तन्तुं मोघं निष्प्रयोजनं कुरुते आत्मसात्करोति। इतिशब्दो गाथासमाप्तौ । एतच्च क्षेत्रिणोऽनुज्ञातमन्तरेण पुत्रोत्पादनविषयम् । यदा तु क्षेत्री वन्ध्यो रुग्णो वा प्रार्थयते मम क्षेत्रे पुत्रमुत्पादयति, यदा वा सन्तानक्षये विधवां नियुञ्जते यथा विचित्रवीर्यस्य क्षेत्रे सत्यवतीं व्यासेन । तदुत्पन्नः पुत्र उभयोरपि पुत्रो भवति— बीजिनः क्षेत्रिणश्च । द्व्यामुष्यायणश्च स भवति । तथाचाचार्य एवाह —   
[^२२] 'यदि द्विपिता स्यादेकैकस्मिन् पिण्डे द्वौ द्वावुपलक्षये'दिति । याज्ञवल्क्योऽप्याह—  
[^२३] 'अपुत्रेण परक्षेत्रे नियोगोत्पादितः सुतः ।  
उभयोरप्यसौ रिक्थो पिण्डदाता च धर्मतः ॥ इति ।  
नारदोऽपि—  
[^२४]द्व्यामुष्यायणको दद्याद्वाभ्यां पिण्डोदके पृथक् ।  
रिक्थादर्धं समादद्याद्बीजक्षेत्रवतोस्तथा ॥' इति ॥६॥  

- () एतत्कुण्डान्तर्गतोभागः ख च पुस्तकयोरेवास्ति । तत्र 'कथमिति' इति नास्ति ।  

[^२१]: 'भार्याया लब्धा' इति ख. च. पु.  

[^२२]: आप० श्रौ० १. ९. ७.  

[^२३]: या० स्मृ० २. १३०.  

[^२४]: नार० स्मृ० १३. ४३.  
