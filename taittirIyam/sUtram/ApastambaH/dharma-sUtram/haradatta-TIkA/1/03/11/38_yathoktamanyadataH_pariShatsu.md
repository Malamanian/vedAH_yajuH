+++
title = "34 यथोक्तमन्यदतः परिषत्सु"

+++
## सूत्रम्
यथोक्तमन्यदतः परिषत्सु ॥ ३४ ॥
### टिप्पनी

अत एतस्मादनध्यायप्रकरणोक्तादन्यदनध्यायनिमित्तम् । परिषत्सु मानवादिधर्मशास्त्रेषु यथोक्तं [^१]तथा द्रष्टव्यम् । तत्र वासेष्ठः [^२] दिग्दाहपर्वतप्रपातेषूपलरुधिरपांसुवर्षेष्वाकालिक'मिति ।
यमः —
[^३] श्लेष्मातकस्य शल्मल्या मधूकस्य तथाप्यधः ।  
कदाचिदपि नाध्येयं कोविदारकपित्थयोः॥   सङ्ग्रामोद्यानदेवतासमीपेषु नाधीयीतेति ॥ ३४ ॥

[^१]: तथा इति नास्ति. क. पु.  

[^२]:

   व. स्मृ. १३ ८. दिग्नादपर्वतनादकम्पप्रपातेषु, इति मुद्रितपुस्तकपाठः । निमित्तप्रादुर्भावादारभ्याऽन्येद्युर्यावत् स एव कालः स आकालः । तत्र भवमाकालिकम् ।  

[^३]: मुद्रितयमस्मृतौ बृहद्यमस्मृतौ वा नेदं वचनमुपलभ्यते ।  


॥ इत्यापस्तम्बधर्मसूत्रवृत्तावुज्वलायामेकादशी कण्डिका ॥

इति चापस्तम्बधर्मसूत्रवृत्तौ हरदत्तविरचितायामुज्ज्वलायां
प्रथमप्रश्ने तृतीयः पटलः ॥ ३ ॥  
